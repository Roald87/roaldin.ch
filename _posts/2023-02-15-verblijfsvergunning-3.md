---
layout: post
title: Verblijfsvergunning 3
---

Vandaag moest ik naar Aarau voor mijn [verblijfsvergunning](roaldin.ch/verblijfsvergunning-2). Ik had de trein genomen die een kwartier voor mijn afspraak aankwam. Genoeg tijd dacht ik, want het _Ausweiszentrum Aargau_ zat naast het station. Maar dat bleek nog wel mee te vallen.

Zo nam ik eerst de verkeerde uitgang bij het station. Toen ik eenmaal aan de goede kant stond, werd mijn weg versperd door bouwwerkzaamheden. Ik was echter niet de enige. Er stonden nog twee mensen vragend om zich heen te kijken.

Een van hun sprak mij aan of ik toevallig wist waar het _Ausweiszentrum_ was. Ik wist wel waar het was, maar de weg ernaartoe was nog niet zo eenvoudig. Na een omweg te hebben gevonden kwamen we aan bij het gebouw. Daar zagen we dat er nog een uitgang van het station was precies naast de ingang van het _Ausweiszentrum_.

Na een nummertje te hebben getrokken en kort te hebben gewacht, kon ik me melden bij een baliemedewerker. De ambtenaar zat achter een groot glazen raam, met onderaan een klein spleetje. Ik gaf mijn paspoort en bestaande ausweis door de spleet. Ik had ook nog een brief met de uitnodiging voor de afspraak, maar deze was niet nodig.

Ik wilde de brief voor me neerleggen, maar deze waaide naar me toe. Er kwam een luchtstroom uit de ruimte waar de ambtenaar zat. Ik vroeg me af of dit een recent iets was om te voorkomen dat baliemedewerkers allerlei virussen krijgen. Het deed me denken aan scheikundelabs, die altijd op onderdruk werden gehouden, zodat in het geval van een ongeluk, de gevaarlijke dampen niet de gang in stromen. Of zouden de baliemedewerkers er gewoon wat warmer bijzitten dan de mensen in de wachtruimte?

Na een korte controle kon ik door naar de foto/vingerafdrukruimte. Er waren een stuk of vijf fotohokjes met gordijnen. Eenmaal binnen zag ik dat er aan één kant een groot glazen raam zat. Ook hier zat weer een medewerker erachter. De ambtenaar vroeg me allereerst mijn naam en geboortedatum te controleren en te bevestigen met een handtekening. Daarna werd er een pasfoto genomen. De vingerafdrukken, die volgens de uitnodiging ook genomen zouden worden, bleken niet nodig.

En zo stond ik na nog geen tien minuten alweer buiten. De omweg ernaartoe duurde langer.
