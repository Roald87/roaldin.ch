---
layout: post
title: Nachtruhe
meta_image: generated/nachtruhe-1-500-70cccc706.webp
---

{%picture nachtruhe-1.png %}

Een belangrijke regel in Zwitserland is de "Nachtruhe". Deze regel houdt in dat het na 22:00 stil moet zijn. Zo mag bijvoorbeeld de wasmachine ook niet draaien na dit tijdstip, zelfs al is het je [wasdag](https://roaldin.ch/wasschema).

Afgelopen weekend maakten I. en ik mee hoe goed mensen zich eraan houden in een andere situatie. We deden een tweedaagse gletsjertour over Europa's grootste gletsjer: de Aletschgletsjer. We overnachtten in een hut die uitkeek op de gletsjer.

In de hut slaap je vaak met zo'n tien mensen, zij aan zij, in een kamer. Aangezien de tours de volgende dag weer vroeg beginnen, is de Nachtruhe een belangrijke regel.

I. en ik lagen er al voor tienen in, omdat we die dag erg vroeg waren opgestaan om de trein naar de Aletschgletsjer te nemen. Om 21:45 werd er nog volop gepraat en gelachen in de omliggende kamers en je hoorde mensen over de gang lopen. Ik was even bang dat dit nog lang zou doorgaan, maar hier had ik de Zwitsers onderschat.

Om 21:55 kwamen de laatste kamergenoten binnen en installeerden zich in hun bed. Ook in de naastgelegen kamers werd het geleidelijk stiller. Om klokslag 22:00 hoorde je niets meer.
