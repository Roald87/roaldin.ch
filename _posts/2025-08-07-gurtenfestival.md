---
layout: post
title: Gurtenfestival
image: generated/gurtenfestival-1-500-359b8e8ed.webp
---

We bezochten dit jaar het Gurtenfestival. Dit is een driedaags muziekfestival bovenop de huisberg Gurten van Bern. De optredens waren verdeeld over zeven podia met verschillende muziekstijlen variërend van rock, (alternatieve) pop, rap tot elektronische muziek.

Er waren drie verschillende toegangswegen om het festivalterrein op de bergtop te bereiken. Er was een bergtreintje, maar deze was overvol vanwege het grote aantal bezoekers. Naast de bergtrein kon men ook de 2.1 km en 300 hoogtemeters omhoog lopen. Sinds dit jaar is er ook een nieuwe toegangsweg die ook 2.1 km lang is, maar slechts 220 hoogtemeters. Je komt dus goed opgewarmd aan.

De sfeer op het festival was gemoedelijk, het publiek was Zwitsers enthousiast en het uitzicht vanaf de berg was prachtig.

{% picture gurtenfestival-1.jpg --alt Mensen lopen over een heuvel naar een festivalterrein met witte tenten en kleurrijke kraampjes, tegen een achtergrond van een uitgestrekt landschap en blauwe lucht. %}
_Uitzicht vanaf het festivalterrein. In de verte zijn de Alpen te zien. Op de foto vallen ze wat klein uit._

Opvallend was dat er weinig afval op de grond lag. Dit kwam gedeeltelijk doordat er op de bekers, flesjes én de borden en vorken statiegeld zat. Bij inleveren werd het statiegeld teruggestort op je festivalbetaalpas. Het overgebleven geld van de pas wordt automatisch teruggeboekt op je rekening.

Deze combinatie zorgde ervoor dat een aantal mensen zich fulltime bezighielden met het verzamelen van statiegeld voorwerpen; inclusief grabbelen in het afval. Daarvoor moesten ze wel een toegangsticket kopen van CHF 134 of een van de meerdaagsepassen. Hun inkomsten waren CHF 2,- voor een flesje of beker en CHF 0,25 voor een bord of vork. Ze moesten dan 67 bekers (8.3 per uur als je het 8 uur doet), of 268 borden en vorkjes (33.4 per uur, of elke 2 minuten 1) verzamelen om quitte te draaien. Ondanks de hoge startkosten waren er tien mannen die dit deden. Vrouwen heb ik het niet zien doen.

Natuurlijk waren er ook dingen zonder statiegeld, maar die belandden zelden op de grond. Mocht dat toch gebeuren dan waren er nog een aantal mensen met grijpers die dit opruimden.
