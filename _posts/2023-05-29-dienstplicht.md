---
layout: post
title: Dienstplicht
image: generated/dienstplicht-1-300-53965161d.png
---

{% picture dienstplicht-1.png --alt Twee soldaten in uniform zitten in een beschadigde treinwagon, omringd door gebroken ramen. %}

Hier heeft elke man dienstplicht. Voor vrouwen is dat vooralsnog niet het geval, al is er wel een initiatief[^1] om dat te veranderen.

<!-- end_excerpt -->

De dienstplicht duurt ongeveer een jaar tussen je 19e en 30e, afhankelijk van je rang.

Het proces begint met de rekrutering. Gedurende drie dagen wordt beoordeeld of je mentaal en fysiek fit genoeg bent voor het leger. Als dat het geval is, ga je in principe het leger in.

Heb je ethische of andere bezwaren, dan kun je kiezen voor burgerdienst (Zivildienst). Dit duurt wel 1,5 keer zo lang.

Tijdens de Zivildienst werk je bijvoorbeeld in een keuken, kinderopvang of onderhoud je bospaden. Je kiest zelf wat je gaat doen en solliciteert vervolgens. Een deel van de Zivildienst kun je ook elders doen. Zo programmeerde K. een app voor chirurgen en deed P. onderzoek naar windenergie bij onderzoeksinstituut EMPA.

Als je niet fit wordt geacht tijdens de rekrutering, ga je naar de burgerverdediging (Zivilschutz). De Zivilschutz beschermt de bevolking tegen catastrofen en noodgevallen. De taken lijken soms veel op die van Zivildienst, maar je hebt geen keuzevrijheid. Een ander nadeel is dat je een boete moet betalen, net als degenen die geen van de drie opties willen doen. De boete wordt verminderd met elke dag die je dient bij de burgerverdediging.

Oud-collega R. wilde absoluut niet in het leger of Zivildienst. Om ervoor te zorgen dat hij niet fit verklaard zou worden, sliep hij de dag voor en tijdens de rekrutering niet. Zijn plan werkte en hij doet nu Zivilschutz.

De meeste mensen beginnen na hun schooltijd aan een van de drie opties. Het leger, en eventueel ook Zivildienst, begint met een basistraining van zes maanden. Tijdens deze training word je als soldaat opgeleid tot een bepaalde functie, bepaald tijdens de rekrutering.

Oud-collega S. is bijvoorbeeld elektrotechnisch ingenieur in het dagelijks leven. In het leger werkte hij aan het communicatienetwerk. Zijn taken waren vaak nuttig voor zijn dagelijkse beroep.

Na de basistraining moet je één maand per jaar naar de Wiederholungskurs (WK). Dit doe je tot je je vereiste aantal dagen hebt verzameld.

De meeste mensen reizen naar de Wiederholungskurs of de basistraining met het openbaar vervoer. Dit is gratis als ze hun uniform dragen. Op vrijdag- of zondagavond zie je vaak veel "recruits" in de trein die een weekend naar huis zijn geweest.

Als je in het leger zit, moet je ook eens in de zoveel tijd naar de schietbaan om je schietbrevet te vernieuwen. Het geweer hebben ze overigens altijd thuis, zonder munitie. Ik geloof niet dat ik ooit heb gehoord dat mensen hier rare dingen mee hebben gedaan, zoals vaak in de VS gebeurt. Waarschijnlijk komt dit doordat alle eigenaars getraind en beoordeeld zijn.

De meeste mensen zijn tevreden met het systeem, ondanks geklaag over saaie periodes en soms nutteloos werk. Ook aangezien ze de dienstplicht willen uitbreiden en het voor vrouwen ook verplicht willen maken.

[^1]: <https://www.servicecitoyen.ch/de/text/>
