---
layout: post
title: Chocoladepaashaas
---

Het paasweekend is weer voorbij. Voor veel Zwitsers betekent dit dat ze van hun chocoladepaashazen af moeten. Toen ik voor het eerst over dit fenomeen hoorde, was ik verbaasd. Die hazen zijn van chocolade, waarom eet je die niet op?

Ik vroeg collega P. of hij dit luxeprobleem herkende. “Jazeker,” zei hij. P. bleek ook nog een aantal overgebleven _Osterhasen_ thuis te hebben liggen.

Gelukkig zijn er oplossingen. Online zijn er allerlei recepten te vinden om de hazen te verwerken. Zoals deze[^1] van Zwitserlands favoriete kook- en bakmerk Betty Bossi. Of je maakt er een cake van, zoals een collega van I. deed, en neemt deze mee naar het werk.

Ik blijf het bijzonder vinden. Waarom wordt de chocolade wel opgegeten als het in een nieuwe vorm zit of anders is verwerkt? Ik vroeg het aan S. "Waarschijnlijk," zei hij, "komt dat omdat de paashazen vaak van minder goede chocolade worden gemaakt." De van betere chocolade gemaakte paaseitjes at hij in ieder geval wel op.

[^1]: <https://www.bettybossi.ch/de/Magazin/Display/1067000/Osterhasen-verwerten-die-besten-Tipps-und-Tricks>
