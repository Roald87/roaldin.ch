---
layout: post
title: Loonbelasting
image:
---

Voor eind maart moeten de meeste mensen hier hun belastingaangifte inleveren. Je kunt zonder gedoe een half jaar uitstel vragen, maar je ontkomt er niet aan.

Sinds ik mijn permanente verblijfsvergunning heb, moet ik ook belastingaangifte doen. Met mijn eerdere tijdelijke werkvergunning werd er automatisch belasting van mijn loon afgetrokken.

Inmiddels is dat niet meer het geval. Van mijn loon worden nu alleen de sociale premies ingehouden, zoals de AOW en WW. Dit is ongeveer 10% van het salaris.[^1] De rest van het geld komt direct op mijn rekening, zonder aftrek van loonbelasting.

De loonbelasting wordt berekend als je je aangifte doet. Dat werkt als volgt: je vult je inkomsten en vermogen in en geeft de verschillende aftrekposten op. Over het bedrag dat daaruit komt, wordt een progressieve, kantonafhankelijke belasting berekend.

Voor een jaarinkomen van CHF 70.000 - CHF 7.000 (sociale premies) = CHF 63.000 is dat in kanton Aargau CHF 3.513, of 5.5761%.[^2] Met deze kantonafhankelijke belasting worden vervolgens de kanton- en gemeentebelasting berekend. Voor onze woonplaats is de gemeentelijke belasting 95% van de CHF 3.513 en voor het kanton is het 112% over datzelfde bedrag.

Daarnaast is er ook nog een progressieve federale belasting. Voor 2024 was dit bij een inkomen van CHF 63.000, CHF 776 of 1.23%.[^3]

Tenslotte zijn er ook nog een brandweerbelasting van rond de CHF 100 bij dit salaris en eventueel een kerkbelasting van ongeveer 10% van de CHF 3.513.

Uiteindelijk kom je, als niet-gelovige, uit op het volgende bedrag bij een bruto inkomen van CHF 70k:

```
Gemeentelijke belasting    3337
Kantonbelasting            3935
Federale belasting          776
Brandweerbelasting          100
Sociale premies            7000
                          ----- +
Totaal                CHF 15148 (21.6%)
```

In Nederland zou een equivalent bruto salaris ongeveer €53.000 zijn[^4], waarover je in 2024 36.97% belasting betaalt. Een stuk hoger dan hier.

Dat is een aanzienlijk verschil, maar veel dingen lijken hier goed geregeld. Hoe ze dat doen, weet ik niet. Dat is voer voor een mogelijk toekomstig stukje.

[^1]: <https://www.bsv.admin.ch/bsv/de/home/sozialversicherungen/ueberblick/beitraege.html>
[^2]: Tarif für die Einkommenssteuer 2024, <https://www.ag.ch/media/kanton-aargau/dfr/dokumente/steuern/natuerliche-personen/steuerberechnung-tarife-natuerliche-personen/einkommenssteuertarif-2024.pdf>
[^3]: Steuertarife zur direkten Bundessteuer DBST, <https://www.estv.admin.ch/estv/de/home/direkte-bundessteuer/dbst-steuertarife.html>
[^4]: List of countries by price level, <https://en.wikipedia.org/wiki/List_of_countries_by_price_level>
[^5]: Hoeveel inkomstenbelasting moet ik betalen? <https://www.belastingdienst.nl/wps/wcm/connect/nl/werk-en-inkomen/content/hoeveel-inkomstenbelasting-betalen>
