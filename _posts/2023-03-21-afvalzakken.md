---
layout: post
title: Afvalzakken
image: assets/afvalzakken-1.jpg
---

Voor restafval moeten we speciale afvalzakken kopen. Elke gemeente heeft zijn eigen design. Op de onderstaande foto zie je de zakken van de stad Zürich voor een overvolle ondergrondse container.

{% picture afvalzakken-1.jpg --alt Verzameling van Zürisacken voor een overvolle ondergrondse container %}

De afvalzakken zijn niet goedkoop: de 35L zakken op de foto kosten CHF 1.90 (€ 1.91) per stuk. De hoge prijs komt doordat je betaalt voor de afvalverwerking. Je betaalt precies voor de hoeveelheid afval die je produceert.

Gelukkig hoeft niet al het afval in de dure zakken. Oud papier en karton worden apart opgehaald. Blik, glas, PET en andere plastic flessen kunnen bij de supermarkt worden ingeleverd. Hiervoor betalen we jaarlijks zo'n CHF 40. Ook is er een aparte container voor groenafval die CHF 15 per jaar kost.

De hoge prijs van een zak maakt sommige mensen creatief. Ze proberen zoveel mogelijk afval in een zak te proppen. Een collega van I. heeft een pers aangeschaft om zijn afval te comprimeren. Andere mensen proppen de zakken zo vol dat de treksluiting niet meer dicht kan. Deze zakken worden dan met plakband afgedicht.

Gebruik je een gewone zak om kosten te besparen, dan is er een kans dat ze je afval doorpluizen. Ze zoeken naar aanwijzingen om de eigenaar te achterhalen en geven deze een flinke boete.

Niet iedereen is op de hoogte van de speciale zakken. Ik had een Zwitserse collega, S., die jarenlang zijn afval in gewone zakken deed. Tot zijn niet-Zwitserse vriendin hem vroeg waar hij die goedkope zakken toch altijd vandaan haalde.

In Nederland betaal je in veel gemeenten een vast bedrag voor een eenpersoons- of een meerpersoonshuishouden. Echter, in Zwolle[^1] zijn ze overgestapt en betaal je nu per storting in de ondergrondse container. Hopelijk houdt het systeem stand. In Arnhem was dat helaas niet het geval, omdat te veel mensen hun afval naast de container zetten.

[^1]: <https://www.zoesklot.nl/restafval/>
