---

---
layout: post
title: Apéro
meta_image: assets/apero-1.jpg
---

![een bord met snacks en hapjes en een glas wijn en bier](assets/apero-1.jpg)

Je zou een apéro kunnen vertalen als borrel, al zijn ze niet helemaal hetzelfde. Beide worden vaak gebruikt als afsluiting van een evenement of ter viering. Maar bij een apéro worden er vaak ook kleine hapjes geserveerd, aangezien ze vaak rond etenstijd worden gehouden.

Ik weet nog goed toen ik voor de eerste keer naar een apéro ging en positief verrast was door de ruime selectie van lekkere hapjes en snacks. Daar kan Nederland nog het een en ander van leren.

Andersom is het thuiskomen van een koude kermis. Een Zwitserse collega, F., vertelde dat een vriendin van hem in Nederland was en was uitgenodigd voor een borrel. De borrel was rond etenstijd, dus dacht ze dat er vast wel wat te eten zou zijn. Maar dat viel natuurlijk vies tegen. Meer dan een paar zoutjes waren er niet.
