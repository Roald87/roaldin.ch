---
layout: post
title: Gurtenfestival
image: generated/gurtenfestival-1-500-359b8e8ed.webp
---

We bezochten dit jaar het Gurtenfestival. Dit is een driedaags muziekfestival bovenop de huisberg Gurten van Bern. De optredens waren verdeeld over zeven podia met verschillende muziekstijlen variërend van rock, (alternatieve) pop, rap tot elektronische muziek.

Er waren drie verschillende toegangswegen om het festivalterrein op de bergtop te bereiken. Er was een bergtreintje, maar deze was overvol vanwege het grote aantal bezoekers. Naast de bergtrein kon men ook de 2.1 km en 300 hoogtemeters omhoog lopen. Sinds dit jaar is er ook een nieuwe toegangsweg die ook 2.1 km lang is, maar met slechts 220 hoogtemeters. Je komt dus goed opgewarmd aan.

De sfeer op het festival was gemoedelijk, het publiek was Zwitsers enthousiast en het uitzicht vanaf de berg was prachtig.

{% picture gurtenfestival-1.jpg %}
_Uitzicht vanaf het festivalterrein. In de verte zijn de Alpen te zien. Op de foto vallen ze wat klein uit._

Opvallend was dat er weinig afval op de grond lag. Dit had gedeeltelijk te maken met het feit dat er op de bekers, flesjes én de borden en vorken statiegeld zat. Het statiegeld kon je terugkrijgen door naar een inleverpunt te gaan waar het bedrag terug op je festivalbetaalpas werd gestort. Het overgebleven geld van je pas kun terugkrijgen.

Deze combinatie zorgde ervoor dat een aantal mensen zich fulltime bezighielden met het verzamelen van dingen met statiegeld; inclusief grabbelen in het afval. Daarvoor moesten ze wel een toegangsticket kopen van CHF 134 of een van de meerdaagsepassen. Hun inkomsten waren CHF 2,- voor een flesje of beker en CHF 0,25 voor een bord of vork. Ze moesten dan 67 bekers (8.3 per uur als je het 8 uur doet) verzamelen om quitte te draaien of 268 borden en vorkjes (33.4 per uur, of elke 2 minuten 1). Ondanks de hoge startkosten waren er een stuk of tien mannen die dit deden. Vrouwen heb ik het niet zien doen.

Natuurlijk waren er ook dingen zonder statiegeld, maar die belandden zelden op de grond. Mocht dat toch gebeuren dan waren er nog een aantal mensen met grijpers die dit opruimden.
