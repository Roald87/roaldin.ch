---
layout: post
title: Töggele
---

Deze week heb ik een nieuw Zwitserduits[^2] woord geleerd: töggele, oftewel tafelvoetbal. Töggele kwam ter sprake op het werk, waar we een tafelvoetbaltafel[^1] hebben ontdekt. Schijnbaar stond deze er al een tijdje, maar miste het balletje.

Nu hebben we een nieuw ritueel en spelen we na de lunch een paar potjes. Ik leerde daar dat je niet met de vijf middenvelders mag scoren. Ik dacht dat dit een Zwitserse regel was, maar mijn vriendin I. kende het ook zo.

In Italië mag je wel met de middenvelders scoren, meldde collega M. Daar is de "haak" echter een verboden beweging. Bij de haak wordt het balletje zijwaarts van speler één naar speler twee gespeeld. Speler twee schiet hem vervolgens op het doel.

Het woord kwam deze week ook van pas tijdens een gesprek met de kapster. Ze vertelde een verhaal over tafelvoetbal en verontschuldigde zich toen ze even niet op het Hoogduitse woord kon komen. Ik kon haar geruststellen. Dat woord kende ik wel.

[^1]: Wel een raar woord eigenlijk. Waarom staat er twee keer tafel in het woord?

[^2]: <https://roaldin.ch/zwitserduits>
