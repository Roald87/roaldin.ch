---
layout: post
title: Populariteit sporten
image: generated/populariteit-sporten-1-500-455c86adb.webp
---

"Welke sporten zijn populair in Zwitserland?" vragen mensen mij wel eens. Dat is een lastige vraag. IJshockey is bijvoorbeeld veel populairder dan in Nederland, terwijl schaatsen hier nauwelijks bekend is. Maar hoe zit het met de andere sporten?

Ik heb overwogen om de populariteit in kaart te brengen met kijkcijferdata of ledenaantallen. Dat is veel werk en er zitten allerlei aannames in.

Gisteren kreeg ik een idee toen ik op de sportpagina's van de NOS[^1] en de Zwitserse staatsomroep, SRF[^2], zat. Beide hebben namelijk een banner met links naar verschillende sporten.

{% picture  populariteit-sporten-1.png %}
_De banner van de NOS op 25 mei 2025._

Als ik aanneem dat de sporten van links naar rechts in populariteit afnemen, is dit de lijst:

|     | NOS        | SRF         |
| :-- | :--------- | :---------- |
| 1   | Voetbal    | Voetbal     |
| 2   | Formule 1  | IJshockey   |
| 3   | Wielrennen | Tennis      |
| 4   | Schaatsen  | AlpineskiÃ«n |
| 5   | Tennis     | Atletiek    |
| 6   | Atletiek   | Motorsport  |
| 7   | Veldhockey |             |

_Data van 25 mei 2025. Bij de SRF was er een tijdelijke extra link op de eerste positie naar het WK IJshockey. Deze heb ik weggelaten. Onder motorsport vallen de Formule 1 en de MotoGP._

Ik denk dat deze Big Mac index[^3] voor de sport een redelijke afspiegeling is van de populariteit van verschillende sporten. Tennis staat relatief hoog bij de SRF, waarschijnlijk door Roger Federer. Formule 1 staat hoog in Nederland, voornamelijk door Max Verstappen.

Als mensen mij deze vraag in de toekomst weer stellen, heb ik het antwoord paraat.

Nu nog een naam voor deze nieuwe index. De NOS-SRF sportindex of de staatsomroep sportindex?

[^1]: Banner van <https://nos.nl/sport>

[^2]: Banner van <https://srf.ch/sport>

[^3]: Een index van de Economist om prijsverschillen tussen landen te vergelijken. <https://www.economist.com/interactive/big-mac-index>
