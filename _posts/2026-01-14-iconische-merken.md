---
layout: post
title: Iconische merken
image:
---

Elk land heeft merken die een bepaalde popcultuurstatus bereiken, zoals Tikkie of Buienradar. Hieronder heb ik[^3] geprobeerd Nederlandse popcultuurmerken te paren met hun Zwitserse equivalent. Met het aantal sterren geef ik aan hoe goed de match is en in hoeverre, mijns inziens, beide een zekere popcultuurstatus hebben bereikt.

Naast dat deze lijst je een idee geeft van de popcultuurstatus, is het ook handig voor Nederlandse immigranten om snel de tegenhanger van veelgebruikte Nederlandse diensten in Zwitserland te vinden.

# Geen tegenhanger

**DigiD = ?**

Bestaat nog niet[^1]. Deels soortgelijke alternatieven zijn AGOV (opvolger van ch-login, wie kent het niet), SwissPass en SwissID. Echter, deze werken elk maar bij een beperkt aantal (overheids)diensten.

**Wiebetaaltwat = ?**

Onmisbaar voor de Nederlandse student. Heet tegenwoordig Splitser - Wiebetaaltwat voor de telefoons. Jammer dat ze de iconische naam niet hebben gehouden. Er zijn natuurlijk talloze apps waarbij je kosten kan splitsen, maar niet echt een Zwitserse.

# ★

**Thuisbezorgd = Just-eat**

Beide hetzelfde bedrijf, alleen heeft het hier een weinig originele Engelse naam. Thuisbezorgd is echt een begrip, Just-eat is dat totaal niet.

**NPO Start/Uitzending Gemist = Play SRF**

Bij beide kun je programma's van de publieke omroep terugkijken. De oude naam "Uitzending Gemist" was een iconisch begrip. NPO Start en Play SRF zijn namen die waarschijnlijk niet boven zichzelf gaan uitstijgen.

**Euroshopper = Prix Garantie**

Deze budgetmerken van de Albert Heijn en de Coop hebben beide een lichte popcultuurstatus. Het Euroshopper-merk is helaas niet meer te koop bij de Albert Heijn.

**NS = SBB**

De nationale spoorwegen van Nederland en Zwitserland. De Zwitsers zijn erg content met hun SBB en het merk heeft ook enigszins een popcultuurstatus. De NS daarentegen heeft een beduidend minder goede naam en is ook niet echt een iconisch merk.

**PostNL = Post**

De voorgangers van PostNL waren misschien geen popcultuurmerken, maar wel een bedrijf waar je trots op kon zijn om voor te werken. Het huidige PostNL is daar geen schim meer van. De Post hier is qua merknaam en status vergelijkbaar met de oude Nederlandse postbedrijven.

**ANWB = TCS**

De ANWB is een merk dat zichzelf heeft overtroffen en heeft een echte popcultuurstatus. Misschien niet altijd even positief; wie wil er nou een ANWB-stel zijn? De TCS heeft volgens mij geen popcultuurstatus. Wel heeft deze automobilistenvereniging ook campings, maar dan weer geen winkels zoals de ANWB.

**AH Bonuskaart = Supercard (Coop) of Cumulus (Migros)**

Alle drie klantenkaarten van een grote premium supermarkt. Alle drie hebben een lichte popcultuurstatus.

**OV-chipkaart = SwissPass**

Deze zijn niet helemaal equivalent. In het OV hoef je hier niet in en uit te checken. Met de SwissPass kun je dan echter wel andere dingen doen zoals er een skipas op zetten of deze gebruiken om een deelauto te openen. Beide hebben een lichte iconische status.

**Bol.com = Galaxus/Digitec**

Beide merken houden kranig Amazon buiten de deur en zijn een betrouwbare en geliefde manier om van alles en nog wat online te bestellen. Beide hebben een lichte popcultuurstatus.

**Gaslicht.com en andere Ben Woldring-websites = Comparis.ch**

Elke immigrant komt ongetwijfeld langs Comparis.ch zodra ze in Zwitserland wonen. Het is de vergelijkingssite voor verzekeringen en telefoonabonnementen. Net als Gaslicht.com heeft Comparis een lichte popcultuurstatus.

# ★★

**Buienradar = Meteo Schweiz**

Buienradar is natuurlijk echt een begrip. Meteo Schweiz is ook een bekende en geliefde dienst, maar het heeft niet echt een pakkende naam zoals de Nederlandse tegenhanger. Oordeel: Buienradar iconisch, Meteo matig.

**Marktplaats = Ricardo of Tutti**

Marktplaats is niet weg te denken van het Nederlandse internet. Een drie sterren popcultuurstatus. Ricardo, en zeker Tutti, kunnen hier niet aan tippen.

**Funda = Homegate**

Funda is net als Homegate dé website als je een nieuw huis zoekt. Funda staat wel wat hoger in de popcultuurstatuslijst. Mede door allerlei mensen die het als bron gebruiken om belachelijke huizen te bespreken zoals bezemkasten voor een ton in Amsterdam.

# ★★★

**Tikkie = Twint**

De Tikkies zijn niet meer weg te denken uit Nederland. Net zoals Twint in Zwitserland. Beide zijn inmiddels zo ingeburgerd dat ze als soortnaam worden gebruikt[^2]. Twinten wordt zelfs ook als werkwoord gebruikt.

**iDeal = Twint**

iDeal is ook zoiets wat niet meer weg te denken is uit Nederland. Wederom is Twint hier de tegenhanger van. Twint kan namelijk voor meerdere doeleinden worden gebruikt: naast als tegenhanger van Tikkie en iDeal, kun je er zelfs bij de kassa mee betalen.

**Even Apeldoorn bellen = Liebe Mobiliar**

Beide verzekeringen waarbij hun reclameslogans als grap worden gebruikt nadat er schade is veroorzaakt. Drie sterren popcultuurstatus!

[^1]: <https://www.swissinfo.ch/eng/swiss-politics/swiss-voters-to-decide-again-on-introducing-electronic-id/89819712>

[^2]: Er is geen Duitstalige lijst, maar Twint zou daar wel thuishoren. Tikkie staat wel op de Nederlandse: <https://nl.wikipedia.org/wiki/Lijst_van_merknamen_die_als_soortnaam_worden_gebruikt>

[^3]: Dit stukje kwam tot stand met waardevolle bijdrages van de Flachländer I, J, K, T, S en H.
